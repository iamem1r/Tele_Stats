تیم ملی فوتبال ساحلی کشورمان در دیدار فینال جام بین‌قاره‌ای موفق شد با برتری مقابل برزیل به قهرمانی این دوره از مسابقات دست پیدا کند.
به گزارش خبرگزاری تسنیم، تیم ملی فوتبال ساحلی کشورمان از ساعت 19:30 امشب (یکشنبه)، در مرحله فینال رقابت‌های جام بین‌قاره‌ای  2022 امارات به مصاف برزیل رفت که در پایان این دیدار با نتیجه 2 بر یک به پیروزی رسید.

گل‌های ساحلی‌بازان کشورمان را محمد احمدزاده و سعید پیرامون به ثمر رساندند. 2 گل ایران در دو وقت اول به ثمر رسید و تنها گل برزیل هم در وقت سوم به ثمر رسید.

بیشتر بخوانید
کاندیداهای میزبانی جام جهانی فوتبال ساحلی مشخص شدند

نکته جالب دیدار فینال، حضور سرمربی سابق ایران روی نیمکت برزیل بود. مارکو اوکتاویو  در سال (2007)، (2015 ـ 2012) و (2019 ـ 2017) سرمربی تیم ملی فوتبال ساحلی ایران بود و در فینال رقابت‌های جام بین‌‌قاره‌ای 2022 به‌همراه برزیل مغلوب شاگردان علی نادری و ایران  شد و به نایب‌قهرمانی این رقابت‌ها رضایت داد.

تیم ملی فوتبال ساحلی کشورمان که در سال‌های 2013، 2018 و 2019، 3 بار قهرمان رقابت‌های جام بین‌قاره‌ای شده بود، با شکست برزیل چهارمین عنوان قهرمانی خود با سرمربی ایرانی خود در این مسابقات را به دست آورد و کنار روسیه به‌عنوان دو تیم پرافتخار این رقابت‌ها قرار گرفتند. ایران در این رقابت‌ها علاوه بر 4 قهرمانی، 2 نایب‌قهرمانی، 2 مقام سومی و یک عنوان چهارمی به دست آورده است.

همچنین دیدار رده‌بندی این رقابت‌ها از ساعت 18:15 بین تیم‌های پاراگوئه و امارات برگزار شد که در پایان پاراگوئه‌ با نتیجه 4 بر یک میزبان مسابقات را شکست داد و سوم شد.

انتهای پیام/+